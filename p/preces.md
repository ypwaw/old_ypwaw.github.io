PRECES

Sérviam!

V/.  Ad Trinitátem Beatíssimam.

R/. Grátias tibi, Deus, grátias tibi: vera et una Trínitas, una et summa Déitas, sancta et una Únitas.

V/.  Ad Iesum Christum Regem.

R/. Dóminus Iudex noster; Dóminus Légifer noster; Dóminus Rex noster. Ipse salvábit nos.

V/.  Christe, Fili Dei vivi, miserére nobis.

R/. Christe, Fili Dei vivi, miserére nobis.

V/.  Exsúrge, Christe, ádiuva nos.

R/. Et líbera nos propter nomen tuum.

V/.  Dóminus illuminátio mea et salus mea: quem timébo?

R/. Si consístant advérsum me castra, non timébit cor meum; si exsúrgat advérsum me prœlium, in hoc ego sperábo.

V/.  Ad Beátam Vírginem Maríam Mediatrícem.

R/. Recordáre, Virgo Mater Dei, dum stéteris in conspéctu Dómini, ut loquáris pro nobis bona.

V/.  Ad Sanctum Ioseph Sponsum Beátæ Maríæ Vírginis.

R/. Fecit te Deus quasi Patrem Regis, et dóminum univérsæ domus eius: ora pro nobis.

V/.  Ad Ángelos Custódes.

R/. Sancti Ángeli Custódes nostri, deféndite nos in prœlio ut non pereámus in treméndo iudício.

V/.  Ad Sanctum Iosephmaríam Conditórem nostrum.

R/. Intercéde pro fíliis tuis ut, fidéles spirítui Óperis Dei, labórem sanctificémus et ánimas Christo lucrifácere quærámus.

V/.  Orémus pro Beatíssimo Papa nostro N.

R/. Dóminus consérvet eum, et vivíficet eum, et beátum fáciat eum in terra, et non tradat eum in ánimam inimicórum eius.

V/.  Orémus et pro Antístite huius diœcésis.

R/. Stet et pascat in fortitúdine tua, Dómine, in sublimitáte nóminis tui.

V/.  Orémus pro unitáte apostolátus.

R/. Ut omnes unum sint, sicut tu Pater in me et ego in te: ut sint unum, sicut et nos unum sumus.

V/.  Omne regnum divísum contra se, desolábitur.

R/. Et omnis cívitas vel domus divísa contra se non stabit.

V/.  Orémus pro benefactóribus nostris.

R/. Retribúere dignáre, Dómine, ómnibus nobis bona faciéntibus propter nomen tuum, vitam ætérnam. Amen.

V/.  Orémus pro Patre.

R/. Misericórdia Dómini ab ætérno et usque in ætérnum super eum: custódit enim Dóminus omnes diligéntes se.

V/.  Orémus et pro frátribus nostris Óperis Dei, vivis atque defúnctis.

R/. Salvos fac servos tuos, Deus meus, sperántes in te.

V/.  Mitte eis, Dómine, auxílium de sancto.

R/. Et de Sion tuére eos.

V/.  Réquiem ætérnam dona eis, Dómine.

R/. Et lux perpétua lúceat eis.

V/.  Requiéscant in pace.

R/. Amen.

V/.  Dómine, exáudi oratiónem meam.

R/. Et clamor meus ad te véniat.

Sacerdos, si Preces moderatur, exsurgit et addit Dóminus vobíscum, stans etiam dum recitat orationem.

V/.  Dóminus vobíscum.

R/. Et cum spíritu tuo.

Orémus.

Deus, cui próprium est miseréri semper et párcere: súscipe deprecatiónem nostram. Ure igne Sancti Spíritus renes nostros et cor nostrum, Dómine: ut tibi casto córpore serviámus, et mundo corde placeámus.

Actiónes nostras, quǽsumus Dómine, aspirándo prǽveni et adiuvándo proséquere: ut cuncta nostra orátio et operátio a te semper incípiat, et per te cœpta finiátur. Per Christum Dóminum nostrum.

R/. Amen.

Omnes dicunt:

Gáudium cum pace, emendatiónem vitæ, spátium veræ pœniténtiæ, grátiam et consolatiónem Sancti Spíritus atque in Ópere Dei perseverántiam, tríbuat nobis Omnípotens et Miséricors Dóminus.

V/.  Sancte Míchaël.

R/. Ora pro nobis.

V/.  Sancte Gábriel.

R/. Ora pro nobis.

V/.  Sancte Ráphaël.

R/. Ora pro nobis.

V/.  Sancte Petre.

R/. Ora pro nobis.

V/.  Sancte Paule.

R/. Ora pro nobis.

V/.  Sancte Ioánnes.

R/. Ora pro nobis.

Cum adsit aliquis Sacerdos, dignior ait:

Iube, Domne, benedícere.

Sacerdos benedicit:

Dóminus sit in córdibus vestris, et in lábiis vestris, in nómine Patris † et Fílii et Spíritus Sancti.

R/. Amen.

V/.  Pax.

R/. In ætérnum.

Inicio

CONCORDAT CUM ORIGINALI IN ARCHIVO PRÆLATURÆ
ASSERVATO. =DR. ERNST BURKHART.
=ROMÆ, 9 IANUARII 2012.

Apud Collegii Romani Sanctæ Crucis
Copyright © Prælatura Sanctæ Crucis et Operis Dei, 2012
(pro manuscripto)